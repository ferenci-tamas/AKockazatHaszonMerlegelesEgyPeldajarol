A kockázat-haszon mérlegelés egy példájáról
================
Ferenci Tamás (<https://www.medstat.hu/>)

*„Az egyetlen gyógyszer aminek nincs mellékhatása az, aminek nincs főhatása sem.”*

*(Gyógyszerész mondás)*

---

További esszéim: <https://www.medstat.hu/#esszek>

---

Nemrégiben megjelent a magyar sajtóban egy érdekes cikk, „Tényleg léteznek oltáskárosultak?" [címmel](https://24.hu/tudomany/2023/07/09/covid-19-koronavirus-vakcina-vedooltas-mellekhatasai-oltaskarosultak/). Az írásnak egyetlen mondatát tenném most szóvá, nem azért, mert a többihez ne lehetne észrevételeket fűzni, de pont emiatt jobb, ha fókuszáltak maradunk, márpedig erre az egyetlen mondatra is sok – véleményem szerint tanulságos – gondolatot lehet felfűzni.

Az ominózus idézet így hangzott: „A koronavírus-oltásoknál egyébként megjelenésük óta már több vádat is sikerült cáfolni. »Egy időben különösen a gyerekeknek adott vakcináknál szívizommal kapcsolatos mellékhatásokat vélelmeztek egyesek. Mostanra bebizonyosodott, hogy ezeknek az állításoknak semmiféle valóságalapjuk nincs« – tette hozzá a professzor."

Először is rögzítsük, hogy ez a megfogalmazás hibás: a szívizomgyulladással kapcsolatos vélelmeknek olyannyira van valóságalapjuk, hogy ma már az oltóanyag alkalmazási előiratában is [szerepelnek](https://www.ema.europa.eu/en/documents/product-information/comirnaty-epar-product-information_hu.pdf): „A Comirnaty alkalmazását követően a myocarditis (szívizomgyulladás) és pericarditis (szívburokgyulladás) fokozott kockázata áll fenn". A kérdésnek ma már komoly irodalma van, számos nemzetközi vizsgálattal, mely megerősíti ezt; fogok is ilyenre hivatkozni a következőkben.

Jelen írásomban azonban nem magára a hibára akarok fókuszálni, mert ennél sokkal izgalmasabb dolgok is feltárhatóak e mondat kapcsán. Nem fogok teljesen pontos számításokat végezni, mert az komolyabb matematikai apparátust igényelne, és csak elterelné a figyelmet a lényegről: célom inkább az alapgondolat bemutatása. Ennek megfelelően a konkrét számokat nem kell túl komolyan venni, de úgy hiszem, hogy a kirajzolódó tendenciák is nagyon tanulságosak lesznek már így is. És a négy alapműveleten túl másra nem lesz szükségünk!

Kezdjük az alapoknál: hogyan ítéljük meg egy oltás – vagy általában, bármilyen gyógyszer – biztonságosságát? Nem lehet elégszer hangsúlyozni, hogy e kérdésnek kizárólag kockázat/haszon mérlegelés kontextusában van értelme. Nem létezik olyan, hogy „biztonságos gyógyszer" meg olyan, hogy „veszélyes gyógyszer": egy kevés mellékhatással bíró gyógyszer is lehet elfogadhatatlan (ha egy rendkívül ritka és nagyon enyhe betegség ellen véd) és egy sok mellékhatással bíró is lehet kiváló (ha egy gyakori és halálos betegség ellen véd). E fogalmakat tehát mindig mérlegelésben kell vizsgálni.

Egy COVID-vakcina esetén a mérleg kockázat oldalán vannak az oltás mellékhatásai, haszon oldalán a COVID-megbetegedés és -halálozás kockázatának csökkenése. Ezek persze tovább bonthatóak: mellékhatás lehet, hogy egyfajta nagyon súlyos allergiás reakció, az anafilaxia lép fel az oltás beadása után közvetlenül, hogy a már emlegetett szívizomgyulladás lép fel, trombózist okoz az oltás stb. A haszon oldalon megjelenik a megbetegedés, különösen a súlyos megbetegedés elkerülése miatt kevesebb szenvedés, a maradványtünetekkel gyógyulás kockázatának csökkenése és persze mindenekelőtt a koronavírus-fertőzés miatt halálozás kockázatának a csökkenése.

Ahogy már volt róla szó, mostani írásomban a kockázat oldalról a szívizomgyulladást fogom vizsgálni. De mit tekintsünk a haszon oldalról? Világos, hogy minél több tényezőt veszünk figyelembe, annál előnyösebb lesz a kép a vakcinára nézve. Én most egy „lehető legrosszabb helyzet" típusú számítást fogok végezni, ami az oltásbiztonságnál amúgy is fontos: mindenhol az oltás kárára tévedek, hogy a végén azt lehessen mondani, hogy ennél csak jobb lehet a helyzet. Ennek megfelelően a haszon oldalon csak és kizárólag a COVID-halálozás megelőzését fogom tekinteni. Semmilyen más hasznát nem tekintem az oltásnak; ebből kiemelendő, hogy figyelmen kívül hagyom, hogy az COVID-megbetegedés maga is járhat szívizomgyulladással (aminek egyébként egyáltalán nem elhanyagolható a gyakorisága, és az oltás utáni szívizomgyulladásnál [még súlyosabb is](https://bmjmedicine.bmj.com/content/2/1/e000373) a lefolyása). Ezeknek, ha nem is az egészét, hiszen az oltás nem 100%-os hatásosságú, pláne nem a megbetegedés ellen, de egy részét egy pontos számításban le kellene vonni az oltás által okozott szívizomgyulladásokból, hiszen ezeket az oltás pedig megelőzi – de én ezt most nem fogom megtenni, hogy ezzel is az oltás kárára tévedjek.

Természetesen konzisztens leszek, és a szívizomgyulladásnál is csak a halálozást fogom végpontként tekinteni, ezeket fogjuk számolni a következőkben.

Ezen a ponton be kell hoznunk a konkrét számokat! Bár az egyes cikkekben természetszerűleg van szóródás, javaslom, hogy a továbbiakhoz vegyük alapul Cho és mtsai nagyon friss, pár hete megjelent [cikkét](https://academic.oup.com/eurheartj/article/44/24/2234/7188747), melyben a dél-koreai tapasztalatokat dolgozták fel. Ez egy rendkívüli munka: szinte a teljes, 12 év feletti dél-koreai lakosság, 44 millió (!) ember adatait elemezték (csak a nagyságrendek kedvéért: az adatok között van 25 millió Pfizer első dózis, 23 millió második dózis, 11 millió harmadik dózis), hihetetlen alapossággal, EKG-, labor-, képalkotó- és szövettani eredményeket közölnek, az elhunytaknál boncolást végeztek, odáig, hogy minden egyes szívizomgyulladásos esetnek egyesével utánamentek, hogy köthető-e az oltáshoz. Itt egy pillanatra muszáj megállni: a szerzők minden olyan egyértelmű vagy valószínűsíthető szívizomgyulladást, amire az oltáson kívül más kóroki magyarázatát nem tudtak találni, az oltáshoz kötődőnek tekintettek. Ez a számolás szintén az oltás kárára fog tévedni, hiszen lesz olyan eset, ahol valójában van más tényező, csak azt nem tudták megtalálni (milliónyi vírus, baktérium, gomba, parazita okozhat szívizomgyulladást többek között, amiket nem lehet mind megvizsgálni), míg olyan jóval kevesebb lesz, ha egyáltalán előfordul, hogy azt hitték, hogy van más kóroki tényező, de valójában nincs. Ez tehát egy újabb pont, ahol a vakcina kárára tévedünk.

Kitérő megjegyzés: az oltás által *okozott* szívizomgyulladások száma az oltottak körében jelentkező szívizomgyulladások száma, *mínusz* a szívizomgyulladások száma, ami *ugyanazon* emberek körében jelentkezett *volna*, ha nem kaptak *volna* oltást. A probléma természetesen az, hogy jó esetben is csak az előbbit ismerjük, az utóbbit elvileg lehetetlen. (Sajnos sokan gondolják azt, és erre néhányan rosszhiszeműen rá is erősítenek, mintha nullát kellene kivonni. Természetesen nem: minden betegség, ami előfordul úgy általában, az előfordul az oltás után is, miért ne tenné, még akkor is, ha az oltás egy fia esetet [nem okozott](https://vedooltas.blog.hu/2013/03/18/mi_a\_kulonbseg_507). Illusztratív párbeszéd: „Tudok olyanról aki az oltás beadását követő egy héten belül meghalt!!!44!! És ez szerinted így önmagában gyanús? Naná, hogy az!! Oké, tehát akkor szerinted egyedül az az oltóanyag nem gyanús, ami egy hétre halhatatlanná teszi az oltottakat?"...) Az epidemiológiai vizsgálatok igyekeznek ezt kiküszöbölni [valamilyen módszerrel](https://vedooltas.blog.hu/2014/03/22/a_vedooltasok_biztonsagossaganak_valos_vizsgalati_modszerei_ii_resz), igyekeznek meghatározni, hogy mennyi lett volna oltás nélkül az előfordulás, és ezt kivonni az eredményből. Itt azonban semmi ilyen nem történt! Egyedül azokat az eseteket vonták ki, ahol találtak más kórokot, minden más maradt, így itt az oltásnak betudott szívizomgyulladások között bőven lehetett valójában attól független is. Ezért mondtam, hogy ebben is az oltás kárára tévedünk.

Megjegyzendő, hogy minden egyes oltás után 42 napon át gyűjtötték a szívizomgyulladásos eseteket: azt eddig is lehetett biológiai megfontolások alapján sejteni, hogy az oltás kiváltotta szívizomgyulladás túlnyomórészt a beadást követő egy-két héten belül jelentkezik, de erre most már tapasztalati adatunk is van, a szerzők ugyanis ábrázolták, hogy naponként haladva hogyan gyűlnek a megbetegedések, és ez a görbe már 20-30 napnál is gyakorlatilag teljesen lapos. Immár tehát bizonyítékunk is van arra, hogy a 42 nap miért biztos, hogy szinte minden oltás okozta esetet megfogott. (Természetesen a „na de mi van, ha aztán egyszercsak két év múlva mégis elkezd újra előjönni??!!??" típusú kérdésre ez nem ad választ. Erre ilyen módszerrel nem is nagyon lehet, hiszen már 42 napnál is a nem oltás adta szívizomgyulladások dominálnak, képzelhetjük mi történne két év alatt. Ilyenre csak összehasonlító jellegű vizsgálattal lehet válaszolni, igaz, azoknak meg megvannak a maguk nehézségei, erre még az írásom legvégén röviden kitérek.)

Először nézzük az összesített eredményeket! A Magyarországon legszélesebb körben használt Pfizer oltás adatait fogom használni; ezek szerint az első dózis után egymillió oltottból 5,4-nél lépett fel szívizomgyulladás, a második után 6,0-nál, a harmadik után 3,0-nál. Megint az oltás kárára tévedve, ezeket egyszerűen adjuk össze (valójában ezt nem lehetne, és az igazi eredmény kisebb lenne, de ilyen kis számoknál ennek nincs nagy jelentősége), így azt kapjuk, hogy egymillió ember három oltásos Pfizer sorozattal beoltása után 14,4 szívizomgyulladásra számíthatunk. A teljes 12 év feletti Magyarországot (8,6 millió fő) mindhárom dózissal beoltva tehát 124 esetre számíthatunk.

De ebből hány lesz a halálos kimenetelű? – tehetjük fel a kérdést, hiszen nekünk erre van szükségünk. Szerencsére a koreai tanulmány erre is megad eredményt: náluk a szívizomgyulladásos esetek 4,4%-a végződött halállal. Ha ezt a számot használjuk, akkor megint csak a vakcina kárára tévedünk, ugyanis valójában a halálozások kevesebb mint felében (az összes eset 1,7%-ban) tudták boncolási adattal is perdöntően igazolni, hogy a szívizomgyulladásra visszavezethető hirtelen szívhalál történt, de mi most, legpesszimistább számításként, ezzel ne törődjünk, és minden egyes halált vegyük úgy, hogy visszavezethető a vakcina kiváltotta szívizomgyulladásra. Ez esetben a kockázat: egymillió ember három oltásos Pfizer sorozattal beoltása után 0,63 szívizomgyulladásra számíthatunk. Az első fontos végeredményünk tehát megvan: a teljes 12 év feletti Magyarországot mindhárom dózissal beoltva 5-6 halálesetre számíthatunk az oltás okozta szívizomgyulladás következtében! Ismételten hangsúlyozni kell, hogy e számítás minden lépésénél a vakcina kárára tévedtünk.

A kockázat-haszon mérlegelés tehát készen áll: akkor jobb választás az oltás, ha a betegség következtében 6-nál többen halnának meg az országban COVID-ban a járvány során. (Ebben persze egy kis csalás van, mert az oltás sem akadályozza meg tökéletesen a COVID-halálozást. A nagy magyar védőoltás-hatásossági vizsgálat, a HUN-VE 3 [adatai szerint](https://www.frontiersin.org/articles/10.3389/fimmu.2022.919408/full) a szóban forgó Pfizer-oltás három dózisos sorozatának a hatásossága a halálozás ellen 95,8% volt még az idősebbek körében is, úgyhogy nagyon felfelé kerekítve legyen mondjuk 7 halálozás a határ. De az csak 120 napos utánkövetésű volt, esetleg utána még tovább gyengül a védelem, akkor legyen teszem azt 10, de így már tényleg nagyon felfelé számoltunk; látszik, hogy a végeredményen érdemben nem változtat.)

Bármennyire is abszolút egyértelmű, nyugodtan mondhatom, elsöprő a helyzet – nem nagyon kell magyarázni, hogy sajnos a járványba 7-nél többen halnának bele ­– bármennyire igaz, hogy a mérleg egészen drasztikusan és drámaian az oltás oldalára billen, azért azt fontos rögzíteni, hogy *akkor is* mérlegelésről van szó. Ez az első fontos tanulság. A védőoltások nem tökéletesen hatásosak és nem tökéletesen biztonságosak, az alkalmazásuk létjogosultságát – bármilyen más gyógyszerhez hasonlóan – a kockázat/haszon mérlegelés kell, hogy adja. Külön kiemelendő, hogy a védőoltások használatának is lesznek kárvallottjai, sőt, áldozatai is – más kérdés, hogy a *nem* alkalmazásuknak még sokkal-sokkal-sokkal-sokkal több lenne, legalábbis a fenti számítás szerint. De ez akkor is egy mérlegelés!

Szóval a helyzet egyértelmű, de – és itt érünk el a történet egyik legizgalmasabb részéhez. A fenti adatok *egyben* tekintették az egész populációt! Miközben sem a kockázat, sem a haszon nem állandó, ráadásul a dolgot az teszi különösen izgalmassá, hogy a kettő ellentétes irányban mozog: a védőoltás haszna egyre kisebb ahogy egyre fiatalabb korosztályokat nézünk (hiszen ők oltás nélkül is egyre kevésbé valószínű, hogy belehaljanak a COVID-ba, tehát minél fiatalabbak, annál kevesebbet profitálnak az oltásból), viszont a kockázata egyre nagyobb (mert a szívizomgyulladás gyakoribb fiatalabb korban, pláne férfiaknál, elsősorban a magasabb tesztoszteron-szint [miatt](https://journals.lww.com/ajandrology/Fulltext/2021/23040/Testosterone,\_cardiomyopathies,\_and_heart_failure\_.2.aspx)). A kettőt összerakva nem nehéz látni, hogy mi lehet itt a probléma: nem fordulhat elő, hogy a fiataloknál már nem ugyanaz a mérleg, mint összességében? Átfordulhat akár az ellenkezőjére is...?

Nézzük meg! A tényadatok alapján; a hivatkozott vizsgálat ugyanis közli a vakcinához kötött szívizomgyulladások előfordulását életkoronként és nemenként lebontva is! (Sajnos vakcinánként külön-külön nem, tehát látjuk a Pfizer adatait összesítve, ami az emlegetett 14,4 eset per millió fő, de itt nemi és életkori lebontás nincs, továbbá látjuk a koreai adatok összesítve is, ez 10,84 eset per millió fő, valamint nemi és életkori lebontásban is. A Pfizer hiányzó életkori és nemi lebontását ebből úgy kaptam meg, hogy arányosítottam: felszoroztam minden nemi és életkori bontású összesített koreai adatot a 14,4 és a 10,84 arányával.) Íme az eredmények; az első blokkban a koreai tanulmány adatai találhatóak, a második blokkban az említett felszorzással a Pfizer-re kivetített eredmények:

<table><colgroup><col/><col/><col style="width: 9%" /><col/><col/><col/><col/><col/><col/><col/></colgroup><thead><tr class="header"><th></th><th colspan="4">Koreai szívizomgyulladás tényadatok</th><th colspan="2">Felszorzott, Pfizer</th><th colspan="3">Magyar populáció</th></tr></thead><tbody><tr class="odd"><td></td><td align="center">Lélekszám [M&nbsp;fő]</td><td align="center">Szívizom-gyulladás eset [fő]</td><td  align="center">Eset [/M&nbsp;fő]</td><td  align="center">Halál [/M&nbsp;fő]</td><td align="center">Eset [/M&nbsp;fő]</td><td align="center">Halál [/M&nbsp;fő]</td><td align="center">Lélekszám [M&nbsp;fő]</td><td align="center">Várható szívizomgyulladás halálozás [fő]</td><td align="center">Jelentett COVID-halál [fő]</td></tr><tr class="even"><td>Mindösszesen</td><td align="right">44,28</td><td align="right">480</td><td align="right">10,84</td><td align="right">0,48</td><td align="right">14,40</td><td align="right">0,63</td><td align="right">8,59</td><td align="right">5,4</td><td align="right">45 855</td></tr><tr class="odd"><td align="right"> 12–17 év</td><td align="right">2,08</td><td align="right">78</td><td align="right">37,57</td><td align="right">1,65</td><td align="right">49,90</td><td align="right">2,20</td><td align="right">0,59</td><td align="right">1,3</td><td align="right">7</td></tr><tr class="even"><td align="right"> 18–29 év</td><td align="right">7,42</td><td align="right">161</td><td align="right">21,71</td><td align="right">0,96</td><td align="right">28,84</td><td align="right">1,27</td><td align="right">1,33</td><td align="right">1,7</td><td align="right">164</td></tr><tr class="odd"><td align="right"> 30–39 év</td><td align="right">6,31</td><td align="right">86</td><td align="right">13,62</td><td align="right">0,60</td><td align="right">18,09</td><td align="right">0,80</td><td align="right">1,25</td><td align="right">1,0</td><td align="right">396</td></tr><tr class="even"><td align="right"> 40–49 év</td><td align="right">7,71</td><td align="right">63</td><td align="right">8,17</td><td align="right">0,36</td><td align="right">10,86</td><td align="right">0,48</td><td align="right">1,58</td><td align="right">0,8</td><td align="right">1 442</td></tr><tr class="odd"><td align="right"> 50–59 év</td><td align="right">8,36</td><td align="right">55</td><td align="right">6,58</td><td align="right">0,29</td><td align="right">8,74</td><td align="right">0,38</td><td align="right">1,26</td><td align="right">0,5</td><td align="right">3 717</td></tr><tr class="even"><td align="right"> 60–69 év</td><td align="right">6,91</td><td align="right">23</td><td align="right">3,33</td><td align="right">0,15</td><td align="right">4,42</td><td align="right">0,19</td><td align="right">1,26</td><td align="right">0,2</td><td align="right">9 416</td></tr><tr class="odd"><td align="right"> ≥ 70 év</td><td align="right">5,49</td><td align="right">14</td><td align="right">2,55</td><td align="right">0,11</td><td align="right">3,39</td><td align="right">0,15</td><td align="right">1,32</td><td align="right">0,2</td><td align="right">30 713</td></tr><tr class="even"><td>Férfiak</td><td align="right">22,16</td><td align="right">299</td><td align="right">13,49</td><td align="right">0,59</td><td align="right">17,92</td><td align="right">0,79</td><td align="right">4,08</td><td align="right">3,2</td><td align="right">23 272</td></tr><tr class="odd"><td align="right"> 12–17 év</td><td align="right">1,17</td><td align="right">62</td><td align="right">52,92</td><td align="right">2,33</td><td align="right">70,30</td><td align="right">3,09</td><td align="right">0,30</td><td align="right">0,9</td><td align="right">2</td></tr><tr class="even"><td align="right"> 18–29 év</td><td align="right">3,92</td><td align="right">115</td><td align="right">29,33</td><td align="right">1,29</td><td align="right">38,97</td><td align="right">1,71</td><td align="right">0,68</td><td align="right">1,2</td><td align="right">99</td></tr><tr class="odd"><td align="right"> 30–39 év</td><td align="right">3,38</td><td align="right">52</td><td align="right">15,38</td><td align="right">0,68</td><td align="right">20,43</td><td align="right">0,90</td><td align="right">0,64</td><td align="right">0,6</td><td align="right">249</td></tr><tr class="even"><td align="right"> 40–49 év</td><td align="right">3,95</td><td align="right">27</td><td align="right">6,83</td><td align="right">0,30</td><td align="right">9,07</td><td align="right">0,40</td><td align="right">0,80</td><td align="right">0,3</td><td align="right">962</td></tr><tr class="odd"><td align="right"> 50–59 év</td><td align="right">4,25</td><td align="right">19</td><td align="right">4,47</td><td align="right">0,20</td><td align="right">5,94</td><td align="right">0,26</td><td align="right">0,62</td><td align="right">0,2</td><td align="right">2 460</td></tr><tr class="even"><td align="right"> 60–69 év</td><td align="right">3,30</td><td align="right">15</td><td align="right">4,55</td><td align="right">0,20</td><td align="right">6,04</td><td align="right">0,27</td><td align="right">0,56</td><td align="right">0,1</td><td align="right">5 908</td></tr><tr class="odd"><td align="right"> ≥ 70 év</td><td align="right">2,19</td><td align="right">9</td><td align="right">4,12</td><td align="right">0,18</td><td align="right">5,47</td><td align="right">0,24</td><td align="right">0,48</td><td align="right">0,1</td><td align="right">13 592</td></tr><tr class="even"><td>Nők</td><td align="right">22,12</td><td align="right">181</td><td align="right">8,18</td><td align="right">0,36</td><td align="right">10,87</td><td align="right">0,48</td><td align="right">4,51</td><td align="right">2,2</td><td align="right">22 583</td></tr><tr class="odd"><td align="right"> 12–17 év</td><td align="right">1,11</td><td align="right">16</td><td align="right">14,48</td><td align="right">0,64</td><td align="right">19,23</td><td align="right">0,85</td><td align="right">0,29</td><td align="right">0,2</td><td align="right">5</td></tr><tr class="even"><td align="right"> 18–29 év</td><td align="right">3,54</td><td align="right">46</td><td align="right">12,98</td><td align="right">0,57</td><td align="right">17,24</td><td align="right">0,76</td><td align="right">0,64</td><td align="right">0,5</td><td align="right">65</td></tr><tr class="odd"><td align="right"> 30–39 év</td><td align="right">2,98</td><td align="right">34</td><td align="right">11,42</td><td align="right">0,50</td><td align="right">15,17</td><td align="right">0,67</td><td align="right">0,61</td><td align="right">0,4</td><td align="right">147</td></tr><tr class="even"><td align="right"> 40–49 év</td><td align="right">3,80</td><td align="right">36</td><td align="right">9,48</td><td align="right">0,42</td><td align="right">12,59</td><td align="right">0,55</td><td align="right">0,78</td><td align="right">0,4</td><td align="right">480</td></tr><tr class="odd"><td align="right"> 50–59 év</td><td align="right">4,17</td><td align="right">36</td><td align="right">8,63</td><td align="right">0,38</td><td align="right">11,46</td><td align="right">0,50</td><td align="right">0,64</td><td align="right">0,3</td><td align="right">1 257</td></tr><tr class="even"><td align="right"> 60–69 év</td><td align="right">3,43</td><td align="right">8</td><td align="right">2,33</td><td align="right">0,10</td><td align="right">3,10</td><td align="right">0,14</td><td align="right">0,70</td><td align="right">0,1</td><td align="right">3 508</td></tr><tr class="odd"><td align="right"> ≥ 70 év</td><td align="right">3,09</td><td align="right">5</td><td align="right">1,62</td><td align="right">0,07</td><td align="right">2,15</td><td align="right">0,09</td><td align="right">0,85</td><td align="right">0,1</td><td align="right">17 121</td></tr></tbody></table>

Fontos megjegyezni, hogy a halálozási arány nincs lebontva korcsoport és nem szerint, nem is nagyon lehetne, mert ehhez kevés halálozás történt (21 a 44 millió alanyból), éppen ezért a fenti számítás során minden csoportban az összesített, 4,4%-os arányt használtam. Ez könnyen lehet, hogy hibás, de ennél sokkal jobbat nem tudunk tenni.

És akkor jöjjön a kockázat/haszon-mérleg! Tulajdonképpen ezt már meg is kaptuk, hiszen a felszorzott oszlop halálozási rátája pont az, amit hasonlítanunk kell a járvány kockázatához. De hogy ez jobban kézzelfogható legyen, itt is megtettem azt, amit korábban: rávetítettem az eredményeket a magyar lakosságra. Ezt mutatja a táblázat utolsó blokkja, ebben láthatjuk, hogy mennyi Magyarországon az egyes csoportok lélekszáma (a 2021-es évközepi lélekszámokat használva) és hogy ha képzeletben a csoportok minden egyes tagját végigoltanánk három dózis Pfizer-rel, akkor hány szívizomgyulladásos halálozásra számíthatnánk körükben. Szigorúan csak illusztratív jelleggel, de melléraktam, hogy az első 45 865 jelentett koronavírusos halott körében – nagyjából ennyi az, akinél még volt adatközlés, és lehet tudni az életkorokat, szerencsére ez az összes jelentett halálozás 94%-a – hány fő esett az egyes csoportokba. Nagyon fontos hangsúlyozni, hogy ez illusztráció: valójában ahhoz kellene hasonlítani, hogy oltás híján mennyi halálozás lett volna, nem ahhoz, hogy mennyi volt ténylegesen, ráadásul figyelembe kellene azt is venni, hogy az oltás adta védelem hogyan gyengül idővel és csak olyan periódus halálozási adatait nézni stb., de ezeknek most igazából nincs nagy jelentősége, akkora bődületes különbség van összességében. Még egy megjegyzés: sok vita volt abból, én is [hosszasan írtam róla](https://github.com/tamas-ferenci/ExcessMortEUR), hogy a jelentett halálozás milyen viszonyban van a tényleges COVID-halálozással, de szerencsére itt ebbe pont az előbbi miatt nem kell belemenni, mert olyan hatalmas különbségek vannak, amik nem ezen fognak múlni.

Egyfelől visszaköszön, amit korábban is láttunk: ha minden 12 év felettit beoltottunk volna három Pfizer-rel, akkor a koreai adatok alapján 5-6 halálozás lett volna szívizomgyulladás miatt. (Még egyszer: az oltás ellen csalva a számolásokban, tehát ez egy erős felső becslés.) A járvány miatt meg meghalt 45 ezer...

Viszont! Ha megnézzük az egyes csoportokat (a statisztikusok úgy szokták mondani: rétegeket), akkor azt látjuk, hogy ha csak egyetlen egy is, de egy van, ahol mégis cinkes a helyzet. És ez az érdekes: *annak ellenére is*, hogy összességében meg nagyon egyértelmű a mérleg! De mégis, a 12 és 17 év közötti fiúknál, bár a mérleg még itt is az oltások felé billen ebben a számításban, de az abszolút különbség már elég kicsi. A léptékek itt már hasonlóak, így a kockázat/haszon-mérleg kérdésessége a COVID-oltások kapcsán a fiatalabb korosztályokban jogosan felmerülő, vizsgálandó kérdés. (Ez még inkább igaz lehet a 12 év alatti korosztályra, bár ott még kevesebb információnk van.)

Levonhatjuk tehát a második, nagyon fontos tanulságot: az, hogy összességében tekintve a populációt nagyon, akár drasztikusan egyik irányba dől a mérleg, nem jelenti azt, hogy nem lehetnek olyan részcsoportok, ahol mégsem ilyen egyértelmű a helyzet!

Egyetlen, de fontos kiegészítő kommentár ehhez a mondathoz. Természetesen az *össz*-kockázatra akkor is van korlátunk. Tehát az igaz, hogy attól még, mert populációs szinten mondjuk 1 per 1 millió fő a kockázat, lehet olyan részcsoport, ahol ennél nagyobb – de akkor ennek a létszáma is kisebb kell legyen! Minél nagyobb a kockázat ebben a csoportban, annál inkább. Tehát igen, lehet ugyan ettől még 2 per 1 millió valahol a kockázat, 10 per 1 millió, sőt, elvileg akár olyan csoport is elképzelhető, amelynek tagjai körében 100% a kockázat – de akkor ez a csoport legfeljebb 1 főből állhat minden 1 millió lakosra. Ettől még nagyon fontos feladat az ilyen csoportok azonosítása, épp azért, mert náluk elképzelhető, hogy másképp néz ki a kockázat-haszon mérleg, mint a populáció egészében és ebből fakadóan elképzelhető, hogy az oltásra vonatkozó ajánlás is más kell legyen – a fentiekben, az életkori és nemi lebontással, lényegében pont egy ilyen vizsgálatot kíséreltünk meg.

Széljegyzet a statisztikailag vájtfülűek kedvéért: a bizonytalanságot figyelmen kívül hagytam a táblázatban – pedig pont az ilyen „12-17 év közötti fiúk" jellegű rétegekben ez fontos. Miért? Azért, mert itt az összehasonlított számok nagyon kicsik, kis számú halálozásról beszélünk, és emiatt jobban számít a véletlen ingadozás: ilyenek viszonyában a legapróbb fluktuáció, egy halottal több vagy kevesebb, ami tízezer halottnál semmit nem számítana, itt drámaian is megváltoztathatja a képet. Statisztikai értelemben véve épp az a probléma az ilyen rétegekben, hogy az oltás kockázata is nagyon kicsi és az oltás haszna is nagyon kicsi, és azt a legnehezebb empirikusan, tehát egy véges méretű minta alapján megmondani, hogy két nagyon kicsi számból melyik a kisebb. (Természetesen ne feledjük, hogy abban is az oltás ellen csalunk, hogy haszon alatt most csak a halál megelőzését tekintjük, noha pont ebben a korosztályban mondjuk a sokszervi gyulladásos szindróma, a PIMS/MIS-C [nem elhanyagolható](https://akjournals.com/view/journals/650/162/17/article-p652.xml).)

Még maradjunk egy pillanatra az utolsó oszlopnál, mert ehhez is kapcsolódik még egy fontos megállapítás. Ez az oszlop azt kívánja illusztrálni, hogy mekkora a járvány jelentette kockázat. Azonban ennek még egy fontos jellemzője van (azon túl, hogy függhet nemtől és az életkortól, számtalan, itt fel nem tüntetett egyéb jellemző, például társbetegségek mellett): nem feltétlenül állandó időben! Egy járvány lehet épp csendesebb, vagy tombolhat, ami rámutat még egy dologra, legyen ez a harmadik tanulság: a kockázat/haszon-mérleg nem egy statikus, kőbe vésett dolog, hanem dinamikus, azaz időben változik, változhat. És ennek megfelelően folyamatosan felül kell vizsgálni, elképzelhető, hogy pontosan ugyanazon mellékhatás-kockázat, hiszen az nem függ a járvány intenzitásától, jelenthet ide vagy oda dőlő mérleget is, a járvány súlyosságától függően – ezt is figyelembe kell venni a kockázat/haszon mérlegelésnél, nem csak a különböző rétegeket.

És még egyetlen megjegyzés a végére. Az oltás kockázatai között most egyedül a szívizomgyulladás következtében fellépő halálozást tekintettük. Ez persze teljes mértékben indokolt, ha egyszer a szívizomgyulladásról akarunk beszélni (ami most a célunk volt). De azért az emberben felmerül a gondolat: miért nem nézünk más betegségeket? Mi van, ha mást is okoz az oltás, akár olyat is, amibe bele lehet halni? Ez nem irracionális felvetés: még ha egy ilyen összehasonlításban azt is találjuk, hogy az oltás százszor kisebb halálozási kockázatú, de mi van, ha ezer ilyen összehasonlítást végezhetünk?! És mindegyikben *ugyanahhoz* a COVID-halálozáshoz viszonyítjuk a *különböző* mellékhatás-halálozásokat? Ez így nyilván félrevezető! E felvetésre két választ lehet adni. Az egyik, hogy a mellékhatás-figyelő rendszerek nem találtak ilyen kockázatot; erre persze lehet azt mondani, hogy valaki nem bízik abban, hogy ezek megtalálják ezeket a kockázatokat, de erre épp a szívizomgyulladás a – ha nem is perdöntően biztos, de azért megnyugtató – példa: azt is az ilyen rendszerek találták meg! Csakúgy mint a trombózis-kockázatot, csakúgy mint az anafilaxia-kockázatot. Ezek tehát bíztató példák arra nézvést, hogy az ilyen rendszerek igenis képesek ezeket a kockázatokat azonosítani. De ha valaki ezzel nem elégszik meg, akkor elvileg kérhet egy radikálisabb módosítást, ami viszont biztosan megválaszolja ezt a kérdést is: azt, hogy az oltottak körében is az *összes* halálozást számoljuk (haláloktól függetlenül). A kérés – a fenti értelemben – jogos, csak azért vigyázni kell, hogy ne kérjünk lehetetlent. A gond ugyanis az, hogy ha ezt kérjük, akkor kiesik a kezünkből egy fontos eszköz, ami itt még (félig-meddig) megvolt, jelesül, hogy orvosilag tudtunk dönteni arról, hogy mi az amit (okozatilag) az oltás váltott ki. A kérésnek azonban *pont* az a lényege, hogy ezzel *ne* törődjünk, ne kategorizáljuk a halálozásokat, hanem *mindent* számoljunk. Innentől viszont már csak a más csoporthoz viszonyítás megoldása működik, hogy el tudjuk dönteni, hogy az oltás okoz-e bajt. Mi ebben a lehetetlen? – kérdezhetné valaki. Csakugyan, annak önmagában semmi akadálya, hogy megszámoljuk a halálozások előfordulását oltottak és oltatlanok között. Tudok is friss magyar kutatást hozni, ami ezt megtette: egy nemrégiben megjelent [hazai cikk szerint](https://www.mdpi.com/2076-393X/10/7/1009) például 2021. április 1. és június 20. között, a járvány egy durva szakaszában, a Pfizerrel oltottak körében 4 804-en haltak meg az összesen nagyjából 200 ezer emberév alatt (24,7 halál per ezer emberév), míg az oltatlanok körében 18 387-en a 630 ezer emberév alatt (29,3 halál per ezer emberév). Akkor tehát az oltás immár végképp bizonyítottan, minden ellenvetést megválaszoló számításban is látványosan jót tesz? Ez sem ilyen egyszerű! A probléma az, hogy az oltottak és az oltatlanok nem *csak* az oltottság tényében térnek el. Ráadásul mindkét irányban lehetnek különbségek: lehetnek szempontok, amik szerint az oltottak nagyobb halálozási kockázatúak (erre maga a cikk is ad adatot: a Pfizerrel oltottak több mint 10 évvel voltak idősebbek átlagosan mint az oltatlanok, 11,1%-uk volt cukorbeteg, míg az oltatlanoknak csak 4,2%-a stb.), de más szempontok szerint meg alacsonyabb kockázatúak (például egy majdnem halálos stroke vagy autóbaleset másnapján valószínűleg senkit nem fognak beoltani, ami fordítva nézve azt jelenti, hogy az oltottak csoportjában nem lesz olyan, aki nemrég szenvedett stroke-ot, vagy autóbalesetet). A kérdés tehát nem a megszámolás, hanem az értelmezés: ha olyan csoportokat hasonlítunk össze, amelyek nem *csak* az összehasonlítás tárgyában (jelen esetben az oltottságban) térnek el, akkor onnantól kezdve, ha találunk is különbséget a kimenetben (a halálozásban), nem fogjuk tudni, hogy az mi miatt van: az oltottság miatt, az oltottsággal együtt járó egyéb eltérések miatt, vagy ezek valamilyen keveréke miatt? Ezt a jelenséget szokták magyarban is gyakran használt angol szóval [confounding-nak](https://tamas-ferenci.github.io/FerenciTamas_AzOrvosiMegismeresModszertanaEsAzOrvosiKutatasokKritikusErtekelese/) nevezni. Elvileg akár még az is lehet, hogy az az oltottak halálozása ugyan kisebb, de ettől még az oltás veszélyes – ha az oltottak halálozása, ha nem kaptak volna oltást, *még kisebb* lett volna! És bár a konkrét magyar adatokban nem ezt láttuk, de fordítva is elképzelhető, hogy az oltottak halálozása nagyobb, de az oltás mégis jó – ha nélküle *még nagyobb* lett *volna*. Ez lényegében a korábban vázolt probléma, hogy a „mi lett volna" forgatókönyvet nem ismerjük. Ezt a problémát lehet kezelni megfelelő biostatisztikai módszerekkel, ahogy azt egyébként az idézett cikk is megteszi egy nagyon ügyes megoldással, de ettől még ezeknek a módszereknek is megvannak a maguk bajai és nehézségei – de ez már egy másik írás tárgya lehetne.

Zárásként megismétlem, hogy a fenti számítások inkább illusztratív jellegűek voltak, különösen a konkrét számokat tekintve, de remélem, hogy az alapgondolatokat – mert ezek megértése, átlátása a fontos! – tudták szemléltetni. Fontosnak tartom, hogy a védőoltások alkalmazása kapcsán történő viták minél inkább tényeken, racionális okfejtéseken nyugodjanak, de mindeközben azzal is tisztában vagyok, hogy ezek nem könnyű kérdések, amiket nem lehet két mondatban elintézni. Mégis, hiszem, hogy ezek igenis bárki számára megérthető kérdések, és hogy csak az visz minket közelebb egy értelmes társadalmi diskurzushoz a védőoltások kapcsán, és szolgálja ezáltal a magyar lakosság egészségének az érdekeit is, ha minél többen gondolják végig ezeket a kérdéseket.

---

(Az írás a 2023. július 21-én érvényes állapotot tükrözi.)

A [szerző](http://www.medstat.hu/) klinikai biostatisztikus, orvosbiológiai mérnök. A fent leírtak teljes egészében a magánvéleményét képviselik.
